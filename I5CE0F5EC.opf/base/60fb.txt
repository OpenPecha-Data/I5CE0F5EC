/ /cha rgan gyis mdzad pa'i rnal 'byor dbang phyug gi lo rgyus bzhugs so/ /

na mo bi ru pa ye/ rnal 'byor gyi dbang phyug mthu stobs kyi mgon po dpal birWa pa'i lo rgyus zur tsam brjod nas/ rgya gar shar phyogs bhi shan tra'i rgyal po mu khyud 'dzin/
de'i sras po gser gyi 'khor lo can bya ba 'di yum gyi lhums su zhugs pa'i dus su/ ngo mtshar gyi ltas du ma dang ldan par gyur nas/ rgyal po chen po'i mdun na 'don bram
ze mtshan ma can la bstan pas/ sras khyad par du 'phags pa gcig 'khrungs shing 'tsho ste/ rgyal srid mi 'dzin sangs rgyas kyi bstan pa la zhugs te/ mkhas btsun bzang gsum
nyams rtogs phun sum tshogs pa dang ldan nas/ mthu stobs kyis sangs rgyas kyi bstan pa bsrung bar 'gyur zer/ de'i phyi lo sras mo gcig gtses pa bu yin bzlas te/ pho chas
su bcug lcags kyi 'khor lo can du mtshan gsol/ dus la bab

pa na rgyal sar bskos pas/ sku bsod nams dang mnga' thang rgyas/ glang po che lnga stong la longs spyod par gyur te/ lo bdun nas bud med kyi rang mtshan bstan par gyur lo/
/rgyal sras gser gyi 'khor lo can shar phyogs so ma tsa ra'i gtsug lag khang na nyan thos rtsa ba'i sde bzhi yod pa las thams cad yod smra'i sde pa'i mkhan po dul ba'i lha
dang / slob dpon rgyal ba grags pa las rab tu byung / mtshan shrI dharmA pa lar gtags/ slob dpon de sgra tshad dang sde snod bzhi mngon pa phar phyin dbu ma la sogs phal
che'i slob gnyer grub nas/ mkhan slob dge 'dun dang bcas pa la bsnyen bkur dang 'bul ba chen po mdzad/ rdo las byas pa'i gzim khang bde mo gcig yod par/ dkon mchog gi rten
gsum la mchod pa bzang po'i gzhi rten phun sum tshogs pa la dkon gnyer gcig bskos/ yab yum gyi sdig sbyongs tshogs bsog la dmigs/ de dus na sangs rgyas kyi bstan pa'i
rtsa ba lta bur dpal na lendra grags nas der byon/ thams cad yod smra'i sde pa'i mkhan po rnam par rgyal ba'i lha la sogs pa'i drung du bsnyen par rdzogs par mdzad/ 'dul
ba'i sde snod cha tshang ba la shin tu mkhas par mdzad pas/ gnas lnga rig pa'i paNDi ta chen por gyur pas/ mkhan po'ang shin tu mnyes te/ sangs rgyas myur du 'grub par byed
pa gsang sngags yin/ nga 'khor lo sdom pa la mkhas pas dad na sbyin no gsung / rjes su 'dzin par zhus/ shin tu gsang nas dbang bzhi rdzogs par bskur/ gsang mtshan rin
chen rdo rjer btags/ dbang chos rnams

tshar ba dang / byin brlabs dang bskyed rdzogs rnams zung 'jug gi gdams pa gnang nas/ grangs rtags dus kyi bsnyen pa bskyal/ de'i dus su mkhan po 'da' ba'i zhal chems la/ shrI
dhArmA pa la nga bas kyang mkhas bzang btsun yon tan dpag tu med pa mnga' bas/ spyir na lendra'i tshogs dpon/ sgos nga'i gdan sa byed par zhus/ bla brang 'khor thams
cad gtod/ bkur bar 'os pa yin pas thams cad kyis nga bas kyang lhag par khur la gus par gyis shig gsungs nas 'das/ gdung bzhu bas ngo mtshar gyi bltas dpag tu med pas bstan
pa'i zhabs tog dang / gdul bya'i 'dren pa chen por gyur to/ /der rgyal po yon mchod dang bcas pas mkhan po'i zhal chems ltar slob dpon shrI dharmA pa la la zhu rten chen
po mdzad de/ na lendra'i bla chos par bkos/ rigs mchog tu gyur pas rgyal po yab yum sras lcam blon po thams cad kyis chos zhus/ na lendra'i bla ma dge 'dun thams cad dang
/ rgyal khams kyi mag tsha zhang sru khyim bdag sde dpon chen po thams cad kyis chos zhus pas/ mkhan po'i gsung ltar gyur pas/ nyin mo 'chad rtsod rtsom pa la sogs pa
gzhan don dang / mtshan mo bsgom sgrub la shin tu brtson par mdzad pas/ nad gdon gsar pa zhugs/ rnying pa langs/ rtog ngan 'khrugs te/ rkyen ngan sna tshogs kyis lus ngag
yid gsum gdung / lan re mda' nas me chen po 'bar/ phu nas chu chen po 'khrug sa chen po g.yos/ steng nas 'brug drag po dang bcas te/ mtshon cha'i char pa chab grom dang
rdo'i se ra tso skar mda' thog la sogs pa

tshad med pa babs/ 'jigs shing skrag te sdug bsngal lan re grogs mched gong ma bla ma mkhan po slob dpon la sogs dang / yi dam gyi sku rgyab bstan pa spyan phyungs zhal bral/
shangs la sogs pa bcad pa khrag zhal le ba gtsug tor sa la gtsug pa la sogs lus nyams sems nyams rmi nyams su sna tshogs pa rgyun mi chad par nyams su myong bas thugs
shin tu mug gsang sngags rdo rje theg pa'i las 'phro med par thag bcad de/ dpyid zla ra ba'i sa ga'i nyi shu gnyis kyi nub mo phreng ba chab khang du gtor nas/ da ni 'chad
rtsod rtsom pa bsam rno la 'bad par bya'o/ /zhes dam bcas nas/ thang chad pa snyam byed de/ de'i nub mo bag skyang nas gzim pas/ bud med sngon mo mtshan dpe 'bar ba gos
rgyan phun sum tshogs pa dad ldan pa gcig na re/ rigs kyi bu khyod de lta bu'i tshul min gyi spyod pa ma byed par phreng ba longs/ sgrub pa 'phro ma gcod/ yi dam gyi lha
thams cad ngo bo gcig kyang / gdul bya'i snang ngor khyod kyi rigs kyi lha nga yin pas/ ngas rgyud byin gyis brlab kyis gsung / 'gyod pa drag po skyes te/ bshags sdom drag
po byas/ nang par phreng ba blang / gsang 'khrus byas te sngar bzhin bsnyen sgrub byas pas/ de'i nub mo ye shes kyi snang ngor lha mo bco lnga'i dkyil 'khor du byon nas/
gtso mos dbang bzhi rdzogs par bskur bas/ rim pa bzhin gsal nyams stong nyams bde nyams zung 'jug rnams ngo sprad/ gegs bsal bogs 'don la bzlas te/ nyams snang rnams bla
ma nyams myong dang ldan pas rjes

su ma bzung pas ting nge 'dzin du ngo ma 'phrod/ lam du khyer ma shes pas nyon mongs nas yid chad pa yin te/ dang po nad gdon sna tshogs kyis bzir ba khams 'dus pa dang po
rlung gtum mo'i drod rtags rtsa rlung zung 'jug min/ gnyis pa 'brug dang thog ser la sogs pa khams 'dus pa bar ma thig le bde stong ye shes mkha' 'gro dang dam tshig mkha'
'gro'i nyams gsum pa bla ma rnams kyi rnam 'phrul mi 'tshams pa sna tshogs kyi dngos po'am/ mtshan ma las blo log pas dbu mthur du bstan pa khams 'dus pa tha ma skyon med
gnyug ma ye shes kyi nyams/ da dbang bzhi thob/ lam bzhi'i nyams rtogs ngo sprod/ de lam du srol cig gsungs pas/ nyin zhag dgu la drod gsum/ rtse mo gsum/ bzod pa gsum/
'jig rten chos mchog gi nying 'tshams sbyar nas/ nyi shu dgu'i nub mo phyi nang gsang ba de kho na nyid kyi bdud bzhi thul bas dbu ma'i bdud kyi mdud pa dang po grol nas
'gros bzhi thim pas/ mthong lam gyi ye shes sa dang po rab tu dga' ba brnyes te/ de ltar dbang bzhi rdzogs par bskur bas dbang gi chu bo ma nub/ sa dang po'i rtogs pa rgyud
la skyes pas byin rlabs kyi brgyud pa ma nyams/ sngar gyi mi 'tshams pa sna tshogs ting nge 'dzin du ngo 'phrod pas gdams ngag gi sarga ma log bla ma'i bka' drin gyis
da sangs rgyas byon kyang spros pa gcod rgyu mi 'dug bsam pas mos gus kyi bsam pa tshim pas snyan rgyud bzhis gdams shing byin gyis brlabs so/ /de dag gi rtogs pa gong
nas gong du bogs dbyung ba'i phyir/ bla ma mkha' 'gro mchod pa'i

dam rdzas bsgrubs te/ lam thun bzhi la dbang bzhi bsgom pas zhag re la sa re'i rtogs pa 'khrungs te/ tshes lnga tshun bcad la sa bdun gyis rtogs pa 'khrungs/ sha chang khyer
'gro ba slob ma rnams kyis mthong ste/ sgo seng nas bltas pas la las bud med brgyad dang / la las bco lnga dang lhan du gnas pa mthong / la las mar me brgyad kyi/ la las
bco lngas bskor ba mthong / thams cad the tshom zos kyang bla ma chos pa mkhan po chen por gyur pas ltung ba gleng bar ma phod kyang thams cad shin tu ma dad par gyur to/
/de thams cad nyid kyi thugs kyis legs par dgongs te/ bstan pa la smod pa spangs shing / rang nyid ngan par khas blangs te/ spyod pa bskyang ba'i phyir chos gos smad gsum
mkhar sil lhung zed la sogs dkon mchog gi spyan sngar phul/ aM ga rag dkar po cig gsol te/ me birWa pa zhes brjod nas mchong rgyug se skor byed cing ha ter byon/ me tog
'tshong ba rnams la blang ste phreng ba rgyus thod du bcings/ lo ma dang la phug tshong ba rnams la blangs/ la la zhal du gsol/ la la phyag tu bsnam nas la la do shal
du byas/ mthar chang 'tshong dang gzugs 'tshong ma'i gnas su'ang byon pas/ grong khyer ba rnams ha las dge 'dun thams cad ngo tsha grags te/ rnga dang 'khar rnga gnyis ka
brdung / rol mo sna tshogs dge 'dun gyi gser phreng dang bcas pas gnas nas bskrad de/ phyir 'ong du med pa'i bka' khrims bcas so/ /de'i dus su slob dpon gyi glu blangs pa
logs su shes par bya'o/ /dge 'dun yon mchod rnams

ma dad pa bzlog pa/ bstan pa la smod pa spang ba/ bdag gi nus mthu bstan pa'i phyir dang / nyi ma zla ba gzas zin pa gsum gyi 'gyur ba gyen du zlog pa'i rten 'brel gyis/ wa
ra Na se'i rgyal po 'dul du gshegs pa'i lam du/ ga ga la sdigs mdzub bstan nas nga ngan pa yin na lam phye gsungs pas/ slob dpon gyi thad ka nas chu gyen la log te/ lam
phye bas de'i tshe'ang glu blangs so/ /der thams cad kyis grub pa thob par go ste/ zhabs la phyag 'tshal zhing log par btags pa rnams bzod par gsol/ dge 'dun rnams kyi'ang
bzod par gsol te/ bzhugs par zhus pas khong rnams la thugs brtse bas bzod pa bzhes/ bzhugs su ma gnang / rgyal po go ma tsaNDa'i mnga' ris wa ra Na si thams cad mu stegs
'ba' zhig yin pa/ de rnams sangs rgyas kyi bstan pa la bzud pa'i phyir/ de'i nags 'thug po gcig gi dbus su bsam gtan lo gsum mnyam par gzhag pas/ mdog nag spyan rtsa dmar/
dbu skra ring por gyur pas 'jigs su rung bar gyur pa mi rnams kyis mthong bas la la na re sangs rgyas pa/ la la na le mu stegs pa yin nam zer ba rgyal pos gsan pas/ nyul
le ma rnams la su yin dris legs par rtogs/ mu stegs pa yin na 'o rgyal bas bla mchod gyis/ nang du gdan drong / sangs rgyas pa yin na bstan pa la gnod pa skyal dogs yod
pas bskrod la thongs gsungs/ dris pas lan mi ster/ brtag pas ngo ma shes/ zhes rgyal po la zhus pas/ ngas brtag gi drung du bos la shog gsungs/ bos 'ong ba'i lam du 'bu
sbrang dang

brog sbur la sogs pa'i sems can mang po 'phur cing zhal du btab pas/ thams cad na re ngan pa ngan pa zer/ ha byas pas thams cad kha nas spur nas gtang kyang ngan pa ngan pa
zer/ kye ma bdag ni ngan pa ste/ sems can mang po 'phur nas zos kyang ngan pa ngan pa zer/ /srog chags mang po bsos nas spur kyang ngan pa ngan pa zer/ /bdag gi bya ba gang
yin bdag gi ma shes bstan du gsol/ /'di ltar bgyis zhes bstan par mi nus de dag ngan par 'gyur/ /zhes gsungs pas/ dar gcig na rgyal pos gshed ma la gtod par 'dug gi zer/
rgyal po'i drung du sleb pas phyag gis zer ma byas/ khyod su yin zer lan ma smras pas/ rgyal po na re/ 'di la dbang phyug gi rtags gang yang mi 'dug pas/ gshed ma rnams
kyis yan lag rnams lcags sgrog gi sdom la ganggAr 'bab pa'i chu bo chen por skyur cig zer/ de ltar byas te bskyur bas/ gshed ma rnams kyi sngon la rnal 'byor pa rgyal
po'i drung du sleb/ yang yang bskyur kyang kho'i sngon la sleb/ der rgyal po na re/ yan lag lnga byang khog la lcags sgrog gis sdom la dong du bskyur gsungs/ de ltar byas
pas lcags thag thar thor du bcad/ dong hral hrul du bshig nas 'thon/ rgyal po'i pho brang 'jigs pa tsam du sa g.yos khyad nor gser gyi pha bong dkar po mdzod kyi gting nas
ri'i rtse mor gyen la 'gril bas/ rgyal po skrag mdangs nas/ slob dpon gyi drung du song ba la/ slob dpon gyis/ khyod kyi nus mthus nga la gnod mi 'gyur/ rdo rje theg pa'i
sgo ru 'jug na

zhugs gsungs pas/ rgyal po 'khor dang bcas pa shin tu skrag te/ slob dpon gyi zhabs spyi bor blangs nas ci gsung ba bsgrub pas/ thugs rjes 'dzin par zhu zhus pas/ dmigs pa
med pa'i snying rje chen pos rjes su bzung nas/ rgyal 'bangs thams cad rdo rje'i theg pa la bkod do/ /de nas lho phyogs na mu stegs kyi lha bh-i me sa ra la nyi ma re la
srog chags dpag tu med pa bsad cing mchod pa de 'dul du gshegs pa'i lam du/ gru mkhan la nga sgrol bzlas pa/ sla khyer la shog zer/ khyod tshim par bya yi sgrol bzlas pas/
sngon la sla 'dod zer chu bo 'di don du gnyer ba yod dam med dris pas/ rgyal po li ha ra'i pho brang bskor la sogs chu 'gram na yod pa rnams chu bo don du gnyer/ pha tshad
pa mtho sa na yod pa'i zhing pa rnams chu bo don du gnyer te re dgos mang po yod zer ro/ /'o na khyod la chu bo nyid gru slar sbyin no gsungs nas/ sdigs mdzub sgreng
pas chu bo gyen la log pas rgyal po li ha ra la sogs pa chu 'gram gyi mi thams cad gru sar lhags te/ cis lan shes sam 'dri/ rgyu mtshan snyad pas thams cad kyi gser dngul
rta glang / sman ras 'bru la sogs pa dpag tu med pa phul nas/ gnod 'tshe med par chu bo sngar bzhin 'bebs par zhus pas/ se gol gcig rtogs pas chu bo sngar mal du 'jam por
'bab pas/ thams cad ngo mtshar du gyur to/ /de'i tshe'ang glu blangs/ yo byad rnams gru sla la byin pas/ zhabs spyi bor blangs te rjes su 'brang bar zhus pas gnang ste/
phyag phyir 'brang ba ni nag po pa'o/ /yo byad rnams

bdag po so sos khyer/ de nas Da ki ma pa ta'i grong khyer chen por chang khang gcig tu chang khyer la shog gsungs pas rin ci 'jal 'dri/ nged gnyis ngoms par byos shig khyod
tshim par bya'o/ /bzlas pas nam 'jal zer te slad nyi grib kyi mtshams su shing thur gtsug la/ 'di ma 'das bar ster gsungs/ chang thams cad zad nas rin blang bzlas pas/ grib
tshad la ma sleb bo da dung chang khyer la shog gsungs/ chang khang bco brgyad kyi chang blud de nyos pas kyang rnal 'byor pa ma ngoms/ grib tshad ma 'das/ rgyal po'i
dbyug gu dang tshud tshod 'chugs/ rgyal khams kyi mi thams cad gnyid kyis nyos nas/ nyul le ma rnams kyis de'i rgyu mtshan dris pa chang mas bzlas/ nyul le mas nyi ma thongs
byas pas/ nga la chang rin med zer te rgyal po la zhus pas/ grub rtags bstan par dgongs te/ rgyal po rnal 'byor pa'i drung du byon nas/ chang rin nga yis gzhal gyis
nyi ma gtong bar zhu zhus/ shing thur ston pas zhag bdun gyi nam phyed du gyur to/ /de'i tshe na'ang glu blang / sang nyin rgyal pos chang rin rnams bcal te/ gtum mo'i nus
pa mchog tu gyur pa dang / sihla dbang du 'dus pa'i rten 'brel lo/ /rgyal pos phyag dang bsnyen bkur byas/ zhabs spyi bor blangs nas/ bla'i mchod gnas su bzhugs par zhus
pas/ nga mi khom gsungs nas ma gnang /rgyal po na ra pa ta'i pho brang ganggA'i 'gram na DoM bhi ba mang pos gar byas te/ 'phro bcad ltad mo pa ma gyes par 'dug nas/ slob
dpon gyis sngar ma byas pa'i gar gyis

gsungs pas ci ster zer/ gser sbyin bzlas pas/ nam ster zer/ gar zad pa dang ster/ ci tsam ster/ kar sha pa ni stong gi rin ster bzlas pas DoM bhi rnams dga' nas/ gar sna tshogs
byas/ mi thams cad dga'/ nyi ma rgas la khad pas gser blang zer/ do nub mi mthong sang snga dro sbyin bzlas pas/ DoM bhi rnams yid ma ches pa la/ khyim bdag na re/ rnal
'byor pa rdzun mi smra/ nga yi bar du bsdad/ rnal 'byor pa dpon g.yog la nga yis 'tsho ba drang / sang nyi ma gros pa la len du shog bzlas pas yid ches de ltar byas/
sang 'ded du phyin pas/ chu khar 'deng ngo mang po sbyin gyis gsung ngo / /chu la sdigs mdzub sgreng nas gar gyis/ bla byin gyis gsung nas chu bo gyen la zlog pa'i bye 'dam
gyi nang nas/ gser snyim pa gang blang nas DoM bhi rnams la sbyin/ chu sngon ltar 'jam por 'bab/ de'i tshe na'ang glu blangs so/ /DoM bhi gzhon nu gcig gi zhabs spyi bor
blang nas/ rjes su 'brang bar zhus gnang nas/ phyag phyir 'breng pa ni DoM bhi he ru ka'o/ /ganggA lan gsum zlog pa'i grags pas sa gsum khyab/ sangs rgyas pa rnams dga'
zhing brod/ bdud dang mu stegs rnams skrag cing dngangs par gyur to/ /lho phyogs bhi me sa ra zhes pa na dbang phyug chen po'i rten rdo nag po las 'khrungs pa'i lingga
'dom bco brgyad pa sbom phra'ang de tsam pa zhal bzhi pa gcig yod pa'i shar tshangs pa'i zhal gyi mdun du gtsang sbra chos su smra ba rnams khrus byas/ ku sha sna lag tu
gtsug zhi ba'i sbyin sreg byed/ byang dbang phyug chen po'i zhal gyi mdun du 'dod chags

chos su smra ba rnams 'khrig pa gcod/ lan gsum gyi rjes la bha ga nas nya phyis kyis sa bon blangs nas 'thor/ nub khyab 'jug gi zhal gyi mdun du 'tshe ba chos su smra ba rnams
bya ra ma he la sogs pa rnams gsod/ khrag 'thor/ lho 'jigs byed chen po'i zhal gyi mdun du dka' thub dang gtong phod chos su smra ba rnams mi lnga sten tri shu la'i steng
du phyogs/ bsad cing mgo bsdus la yan lag lnga btags/ sdom thag stong ste rang gi lus srog gi mchod pa 'bul lo/ /de'i yon bdag rgyal po na lendra pa ti war ma'i mnga'
ris thams cad mu stegs pa yin pas rgyal po'i drung du song ste/ saM kri ta'i skad du rgyal po de la bstod ra dpag tu med pa btang bas kho shin tu mgu ste/ kho'i bla mchod
mu stegs ral pa can lnga brgya yod pa'i dpon du slob dpon skos/ nag po pa la man ngag bstan nas bsgom du bcug DoM bhi he ru ka la rgyud la zin thun mdzad de blo gnas skyong
ba dang rtog dpyod stong du bcug slob dpon gyis thugs dam bskongs shing brgyad stong pa'i po ti gcig la me tog gi phreng ba btags/ spos dang mar me phul phyag 'tshal
shing mu stegs kyi rten la phyag ma byas pas/ ral pa can rnams kyis rgyal po la 'di sangs rgyas pa yin pa 'dra/ dbang phyug gi rten la phyag mi 'tshal bzlas pas/ legs par
sbyar ba'i skad shin tu mkhas pa ral pa can lnga brgya'i dpon dbang phyug gi rten la phyag mi 'tshal ba mi srid/ khyed rnams phrag dog byed pa yin gsungs/ tshig de yang
yang bsnyad pas/ lo gsum 'das pa na rgyal po byon

nas/ 'o skol yon mchod dbang phyug gi rten la mchod pa chen po 'bul ba yin pas/ thams cad rten gyi drung du byon cig byas pas slob dpon ma byon/ nan gyis bos pas byung ste/
sngon du po ti de bzhin bzhag nas de la mchod pa dang phyag byed/ 'di na rig byed yod pa yin nam byas pas/ brgyad stong pa yod zer/ rgyal pos rten la phyag tshol byas pas/
'di yis nga yi phyag mi theg gsungs/ srid pa gsum na kho bas che ba med/ phyag theg gis tshol bzlas pa/ slob dpon bzhengs te ral pa can rnams la rten 'di yis nga'i phyag
mi theg gi rgyal po la gros thob bzlas pas/ khong rnams na re/ rgyal po dbang po ches stag tshang du wa bsos/ wa'i phyag seng ges ma theg dogs kyis tshol zer/ slob dpon
la rgyal po gdug pa can pa dang / ral pa can rmongs pa rnams kyis phyag mi 'tshal ba'i dbang ma byung bas/ 'jig rten pa'i lha chen po bzhi bzod pa khyer cig gsungs nas/
thal mo g.yas pa spyi bor bzung te na mo buddha ya zhes brjod pas/ shar tshangs pa'i zhal phye mar gas/ phyogs bzung zhing dpral bar bzung nas/ na mo dharmA yas byang dbang
phyug gas/ mgrin par bzung nas na mo saM gha yas nub dbang phyug gas/ snying khar bzung nas na mo gu ru bhye/ zhes pas lho 'jigs byed gas te/ rten tshal pa bzhi ru gas
nas phyogs bzhir 'gyel bas/ rgyal po dang ral pa can brgyal/ brgyal ba sangs nas yon mchod thams cad kyis slob dpon gyi zhabs la phyag 'tshal nas/ nged yon mchod 'bangs
ris dang bcas pa rnams kyang rjes su 'dzin

par zhu zhing / ci gsung pa bsgrub rten 'di'ang bsdud par zhu ji ltar bsgo ba nyan zhus pas/ khyed rnams nyon cig khyed mnga' ris dang bcas pa rdo rje'i theg pa la 'jug rten
'di yi spyi bor spyan ras gzigs kyi sku bzhugs su 'dzud/ de bsal na rten 'jig sha khrag la sogs pa'i ma dag pa'i mchod pa thams cad spongs/ dkar gsum mngar gsum gyi mchod
rdzas rnams kyi phud sum chas spyan ras gzigs mchod/ de'i lhag ma sum chas rten la mchod/ de'i lhag ma gsum chas khyed rang longs spyod/ mchod rdzas dman pa rnams sdug
phongs dang bya khyi la ster na/ rten bsdu'o gsungs pas/ thams cad khas blangs dam bcas te/ rten de slob dpon gyis sdud par byed pa'i lta stangs kyis bsdus nas/ de'i spyi
bor 'phags pa spyan ras gzigs dbang phyug gi rdo sku mda' gang pa bzhugs su gsol/ phyag bskor ba mchod pa rnams thog mar spyan ras gzigs la ma byas pa'am/ sku 'di bsal
na khyed rang gi rten rdul phung du 'gro'o zhes bsgos te/lho phyogs na stam pa tra ti pa bya ba ljon dmar las byas pa'i dbang phyug chen po khru brgyad cu pa gcig la nyi
ma re la srog chags brgya phrag 'ga' re gsad cing mchod pa gcig yod pa 'dul du gshegs pa'i phyag phyi la ral pa can rnams kyi nang na rig byed la sogs mkhas shos gcig 'brang
pa ni dha ma la'o/ /de'i lam na mu stegs pa'i rten yod pa rnams birWa pas shig gis dogs te/ khong rang gi rten rnams kyi spyi bor nang pa'i sku re bzhugs su btsud de/
re re la me tog phreng ba

btags te bzhag pa rnams slob dpon gyi tiShTha badzra ces pas brtan par bzhugs su gsol te/ dkar gsum mngar gsum gyi mchod pa'i phud kyis nang pa'i sku rnams mchod/ lhag mas
khong rang gi rten rnams mchod par dam bcas te/ tam pa tra ti ma la slob dpon gyi sdeg pa sug mdzad nas/ nga'i phyir la 'dengs gsung pas/ kag langs nas/ phyag phyir song
ba la/ mu stegs pa rnams kyis slob dpon gyi zhabs spyi bor blangs te/ ci gsung pa bsgrub pas rten 'dir 'jog par zhus pas/ srog chags mi sod par dkar gsum mngar gsum gyi phud
kyis kho'i spyi bor bzhugs pa'i sangs rgyas kyi rten la mchod/ de'i lhag mas dbang phyug de'i lhag mas khong rang rnams longs spyod pa sogs dam bcas te dbang phyug der
bzhag go /de nas shar phyogs na sa ha ra de wi zhes pa na rang byung gi tri shu la dang / lha mo tsan ti ka'i rdo sku yod pa'i gtsug lag khang na mu stegs pa'i rnal 'byor
ma stong phrag re tsam gnas pas tho phyir byung tshad rten la dngos grub slong du 'dod zer te/ rten gyi drung du khrid pas/ tri shu la lkog mar zug nas 'chi/ de'i sha
la khong rnams tshogs 'khor byed pa gcig yod par byon pas/ rnal 'byor ma rnams gtsug lag khang du 'dus/ 'khor gsum po la sgo khang du rlung kha sbyor bzung la/ sa ngan gyi
phung por bsgom nas slob dpon nang du byon nas grogs po gsum gar song zer/ sgo khang na 'dug bzlas/ nang du bos zer/ khyod rang gi bos bzlas/ bod du song bas skad mi ster/
mdzub mo sug sug byas pas/ sbug ngan su su/ sa ngan

lhug byung ste/ gtsug lag khang thams cad dbugs ngan gyi dri nga bas gang / slob dpon gyis rten gnyis la sdigs mdzub bstan pas/ tri shu la 'dar sig sig tsan ti ka par par byed/
thal mo rdabs pas tri shu la rdul phung du song / tsan ti ka'i spyi bor thal mo bsnun pas/ mgo bo byang khog tu thim pas rnal 'byor ma thams cad brgyal/ brgyal ba sangs
pa dang / thams cad kyis slob dpon gyi zhabs spyi bor blang nas/ nang pa sangs rgyas pa snying rje che ba lags na/ rten mi bshig par zhu zhus pas/ sems can la 'tshe ba
spangs te dkar gsum mngar gsum gyi phud kyis tsan ti ka'i spyi bo'i sangs rgyas kyi sku mchod/ de'i lhag ma tsan ti ka de'i lhag ma khyed rang rnams longs spyod par dam
'cha' na/ mi shigs gsung pas dam bcas te ma bshig go /de'i tshe nag po pa'i bshad khrid rnams yongs su rdzogs pa sgrub pa'i lung byin/ rdo rje tshig rkang brjed thor yi
ger btab/ nyid dang nus mthu mnyam par byin gyis brlabs te/ shin tu spros med kyi spyod pa skyong zhing u tsa ya na la sogs pa'i dur khrod gnas chen rnams 'grim shing / shar
phyogs su byung la mu stegs pa'i rgyal po 'dod chags chos su smra ba dhe ha ra thul la/ 'bangs 'khor dang bcas pa rdo rje theg pa la tshud la/ sems can gyi don gyis shig
gsungs nas btang ba ltar spyod pa skyong zhing byon nas/ kan dha ri'i nags khrod du bsgrub pa zla ba gsum kha bskang pas/ mngon shes dang rdzu 'phrul mnyes te/ slob dpon
chen po kam pa nag po pa/ rgyal po dha ha ra'i btsun mo

gzugs byad lang tsho phun sum tshogs shing sgyu rtsal sna tshogs la mkhas pa bdun cu rtsa gnyis yod pa'i nang du slob dpon gyis zhugs pas/ nyul le ma dha ra ha rnams kyis mthong
nas rgyal po la zhus pas/ zungs la shog gsungs/ 'dzin du song bas/ kho khang pa la sogs la bzang thal du song ste/ ma zin pa zhus pas dmag bskul gsungs/ dmag 'tshogs
pa dang / rgyal po rta thog tu byon te/ dmag gi rim pa mang po bskor bas/ slob dpon dpag tu med par sprul te/ gang la rdeg ma shes pas/ grub rtags bstan par go ste/ rgyal
po'i rin po che'i cod pan phul/ zhabs spyi bor blangs te rjes su 'dzin par zhus pas/ rgyal po 'bangs 'khor dang bcas pa rdo rje theg pa la btsud/ slob dpon nag po kam
pa bas lo bcu gnyis su bshad sgrub kyi bya ba la brtson par mdzad pas/ rgyal po 'khor bcas mang pos grub pa thob bo/ /de nas rnal 'byor dbang phyug dpon slob gsum gyis rgya
gar shar phyogs dang lho phyogs kyi mtshams na/ thugs rje chen po'i sku rang byon gcig bzhugs pa'i drung du byon te/ phyag dang mchod pa sngon du 'gro bas bdag gi sangs
rgyas kyi bstan pa la bya ba 'di lta bu byas zhes zhus pas/ jo bo'i zhal nas rigs kyi bu/ khyod kyi nus pas ri rab kyang rdul du rlog par nus te/ las kyi dbang gis sems
can mos pa sna tshogs pa sangs rgyas kyis kyang dus gcig la 'dul bar dka' bas/ byams snying rje dang ldan pas sems can la gnod pa spongs gsungs/slob dpon gyis lho nub so
wa na tha na gzhon nu karti ka'i rten rang byung gcig la nyi ma

re la bya ra ma he la sogs pa stong phrag re tsam re'i srog gi mchod sbyin byed pas/ de dag gi srog skyabs nas re zhig mnyam par 'jog par zhu byas pas/ 'o na rten ma bshig
par thabs la mkhas pas thul cig gsung ngo / /de'i dus yar bcad kyis DoM bhi he ru ka'i slob sbyongs rnams legs par grub/ bskyed rdzogs zung 'jug gi gdams pa cha lag tshang
ba gnang nas/ dur khrod chen po ha ha sgrogs pa la sogs par grangs steng dus kyi bsnyen pa thebs nas sbyin sreg bzhis 'phrin las sna tshogs la thogs pa med pa bsgrubs la/
rgyal po chen po dza ya a nanda la sogs pa'i rgyal khams shar phyogs pa thams cad rdo rje'i theg pa la khod cig gsungs nas btang pas dha ma pa dang gnyis nub phyogs su
sangs rgyas pa'i sku gsung thugs kyi rten rnams la mchod pa 'bul zhing byon pas/ gzhon nu karti ka'i slob dpon 'byon pa'i zil ma bzod nas/ bram ze gzhon nu gnyis su sprul
te khri snyan sa le'i lpags pas tshangs skud ku sha ra dung dang bcas nas byung ste/ slob dpon gyi gdong brtsad nas gang nas 'ong / gang du 'gro/ ci don du gnyer zer/ rgya
gar shar phyogs nas 'ong / so wa na thar 'gro/ gzhon nu gdong drug pa 'dul bzlas pas/ kho 'dod pa'i khams na dbang che ba yin/ nyul le mngon nas 'ong / kho shar lus 'phags
por song zer/ tshangs pa'i 'jig rten du song yang skad cig la phyin nas 'dul ba yin bzlas pas/ khyed sangs rgyas pa snying rje che ba yin na rung ngo / /de'i phyir
srog chags mang po'i don du 'dul ba yin

bzlas pas/ rang gzugs bstan/ slob dpon gyi zhabs spyi bor blangs te/ ci gsung dam las mi 'da' bas rjes su 'dzin par zhu zhus pas/ gnas der gtsug lag khang sangs rgyas kyi sku
gsung thugs kyi rten gyi gang ba gcig bzhengs/ de'i sgo gong du nga'i sku 'dra bag gcig byas/ dge 'dun brgya phrag re'i zhabs tog bskal pa'i bar du bsgrub/ mchod pa'i
srog chags rnams tshe thar/ yan du 'jug dkar gsum mngar gsum gyi phud gsum chas sangs rgyas/ sum chas khyod la mchod pa 'bul/ sman pa rnams sdug 'phong dang bya khyi la sogs
la longs spyod du 'jug na bzhag bzlas pas/ de ltar khas blang dam bca' ste/ kho skad cig la rang gi gnas su song nas/ sang tho rangs kho rang gi yon bdag nub ti sha la'i
rgyal po la rang gzugs bstan nas 'di ltar mi 'grub na/ khyod mnga' ris dang bcas pa myur du brlag par 'gyur ro/ /zhes bzlas pas/ rgyal po tsandra de was zla ba drug la
de thams cad bsgrub pa khas blang / dam bcas so/ /slob dpon gnas der byon pa la rgyal po 'khor dang bcas pas bsu ba bsnyen bkur phun sum tshogs pa byas/ zhabs spyi bor
blangs/ yab yum sras lcam thams cad rdo rje theg pa'i sgo ru zhugs te/ sngar khas blangs pa thams cad dus la bsgrubs/ dharma pa la man ngag gi bka' lung bsgrub pa'i lung
gis bar yongs su rdzogs par gnang nas/ 'di rnams kyi ngo sprod nyams len gags sel bogs 'don la bzlo'i gnad rnams nag po pa'i drung du song la zhus/ shar phyogs kyi sems can
rnams rdo rje'i theg pa la

khod cig gsungs nas nag po kam pa ba can btang ngo / /so wa na tha nas 'gro lam gcig gi sa ghu tsa rad bya ba/ rtse shing dang rtswa chu 'dzoms pa sa bzang la yang ba gcig
yod pa'i sa ru/ rnal 'byor dbang phyug gi 'dra bag rdo nag po las rang byon pa nyi ma stod la 'khrul 'khor bcas pa/ zhal gdangs pa/ ljags zlog pa/ phyag g.yon pa mchog sbyin
pa'i phyag mthil na gser 'gyur gyi rtsi a ru ra rnam rgyal tsam gcig yod pa la/ lcags reg tshad gser mchog tu 'gyur ba des/ dkon mchog gi zhabs tog dang sdug 'phong gi
don sgrubs shig gsungs pa la lo 'ga' de ltar byas/ de nas rgyal po 'dod pa skyes na gser srang khri khrag tsam gyi dngos grub zhus/ da rung zhu bsam pas par mo btsum/ dge
'dun dang sdug 'phong rnams kyis gsol ba btab pas/ gza' nyi ma dang mig dmar shar ba'i zhag la ya ra rang du 'gro/ de'i dus su lcags kyi cug ma'i rtse mo btsud de/ gser
du gyur pa bcad cing bsog bram ze phongs pa gcig gis sa rde gtsug nas gsol ba btab pas/ gser 'gyur rtsi gnang nas zhag bdun na skyol cig gsungs/ kho'i lcags mang po nyos
shing bsgyur bas/ zhag gsum na rgyal pos tshor nas khyer la shog gsungs/ nga rnal 'byor dbang phyug gi phyag du 'bul/ khyed rang de nas longs zhus pas/ rung zer te/ rgyal
po'i nor gnyer ba mi bdun dang sdongs nas song / bram zes phyag gi mthil du bzhag pas par btsum/ gcig na re phyag mgo chogs zer bas kha lkugs/ gcig gis tho ba bsnun

pas lag mgo chad de 'phral la shi/ rgyal po la shes skyon byung nas grongs pas/ shin tu snyan pa'i grags pas sa'i steng thams cad khyab bo/ /rdo sku'i zhal du nyi ma gcig la
chang khal stong blugs kyang sim nas 'gro/ gdong drug pa la 'bul ba'i srog chags rnams kyi phud sum gnyis ghu tsa rad du yan par stong pa dpag tu med pa 'phel yod de/ mi
ngan lta ci smros/ gcan gzan gyis kyang gsod mi phod/ shi ba'i sha mi phongs dang gcan gzan gyis za'o/ /rdo sku de'i mtshan nang pas bha la na tha stobs kyi mgon po zer/
khong gis phyi ba'i stobs bcom shing phrogs pas/ bha la ha ra stobs 'phrog zer/ bstan pa'i zhabs tog dang sems can gyi don la lan gsum 'dzam bu gling du 'byon par 'gyur
zhes kyang zer bar gda' 'o/ /nag po pas rnal 'byor dbang phyug gi gsung ltar dha ma la'i don du u rgyan byang chub chen po nas rdo rje tshig rkang gsal bar byed pa'i lung
skor gsum la sogs rgyud 'bum pa nas gdan drang / dha ma pa rgyud byin gyis brlabs te/ rlung las rnam rgyal gyi brag phug la sogs su bsgrubs pas/ mngon shes rdzu 'phrul
brnyes te/ u tsa ya na'i dur khrod la sogs su shin tu spros med kyi spyod pas 'khor 'das ro mnyam ste/ sangs rgyas kyi bstan pa'i zhabs tog dang / sems can gyi don dpag tu
med pa bsgrubs nas/ nag po pa'i gsung gis ma gha ta'i rgyal po seng ge rnam par rol ba'i rgyud byin gyis rlobs shig gsungs nas/ dha ma pas ma ta nar byon pa'i snyan pa
chos kyi rgyas pos gsan te pho brang du gdan drangs/ zhabs tog bsnyen bkur

gzab/ zhabs spyi bor blangs rjes su 'dzin par zhus pas dbang bskur gdam pa'i bshad khrid gnang / rgyal srid sras po che ba la btad de shar mkha' 'gro mnyes pa'i brag phug tu
bsgrubs pas mngon shes rdzu 'phrul brnyes/ dur khrod chen po brgyad la sogs par gsang spyod bskyangs te 'khor 'das ro mnyam pa/ slar pho brang gnyis par sbas pa'i rnal
'byor gyis gnyis spangs kyi spyod pa bskyangs pas a wa dhU ti pa'o/ /rnal 'byor gyi dbang phyug dha ma pa'i gsung gis shar bhaM ga la'i rgyal po ru pa tsaNDa akShe'i yi ge
ba chen po ga ya dha ra pa ta si zhes pa gnas lnga rig pa'i paNDi ta chen po sngags mtshan nyid thams cad kyi bdag po de'i rgyud byin gyis rlobs shig gsungs te/ khyed man
ngag zhus nas nyams su len pa'i dus la bab na nga can shog zer ba'i yi ge bskur ba'i pho nya mngags pas/ rang gi mtshan bltas bzang po dang mthun te/ a wa dhu ti pa'i
drung du 'ong / mjal phyag dang bsnyen bkur sngon du 'gro bas/ zhabs spyi bor blangs/ rjes su 'dzin par zhus pas bka' yis gnang / dbang bskur man ngag gi bshad khrid gnang
/ bsgrub pa'i lung sbyin/ sbas pa'i rnal 'byor gyis bsgrubs pas 'khor 'das rmi lam sgyu mar rtogs/ sbyin sreg gi thab tu dkyil 'khor yongs rdzogs gzigs pas/ phrin las bzhi
la thogs pa med/ rdo rje dril ba nam mkha' la 'jog nam mkhar skyil krung 'cha'/ 'pho ba dang grong 'jug 'byongs pas paNDi ta'i rnal 'byor pa chen po ga ya dha ra pa si/
rgyal po chen po gnyis spang pa'i gsung gis

khar sa pa Ni'i byin gyis brlabs shing lung bstan pa bod kyi lo tsA ba chen po lo hi ta'i 'gram na rgyal po'i bla mchod du gyur pa'i rgyud byin gyis rlobs shig gsungs nas paNDi
ta ga ya dha ras dris pas/ 'brog mi lo tsA ba yin par dgongs te/ mu gu lung du byon nas brtags pas nges shes skyes nas lo tsA ba chen po 'brog mi shAkya ye shes mi bskyod
rdo rje la snyan rgyud bzhis gdams/ des se ston kun rig zhe sdang rdo rje la/ des zhang ston chos 'bar rol ba'i rdo rje la/ des bla chen sa skya pa chen po kun dga'
snying po mi bskyod rdo rje la/ des rje btsun rtse mo/ de nas rje pa khu dbon la/ des 'phags pa blo gros rgyal mtshan la/ des gzhung ji lta ba bzhin dkri ba'i gzhung shing
gi khrid bka' babs kyi tha ma sprang po cha rgan la'o/ /chos khungs btsun shing rjes 'jug gi spros pa bcad pa'i phyir/ lo rgyus 'dra min du ma dang / /bla ma grogs mched
gong ma yi/ /gsung dang gdams ngag thor bu las/ /rmongs pa cha rgan zhes bya bas/ /lhag po spangs shing chad pa bsab/ /'khrugs pa sdebs te lo rgyus 'di/ /shing 'brug snron
zla'i yar tshes la/ /gzim khang rin khang gong ma yi/ /'gro mgon chos rgyal rin po che'i/ /sku 'dra'i drung du bris pa dge /nongs 'khrul bshags shing dge ba bsngo/ /kun
gyis kun mkhyen myur thob shog /dge'o// //

